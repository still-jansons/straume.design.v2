---
title        : "No tendencēm uz pārmaiņām"
info         : "Annija Straume\narchidea.lv"
gallery: {
    folder: "S_2",
    images: [
      { name: "Coloured stone. Cube office N-VL, Arjaan de Feyter", extension: ".jpg" },
      { name: "Deep greens. Lollo's Atene restaurant in Athens, AK-A", extension: ".jpg" },
      { name: "Deep greens. Portland's Woodlark Hotel, R and A", extension: ".jpg" },
      { name: "Floral pattern. Eijffinger wallpaper.", extension: ".jpg" },
      { name: "Geometric forms. Utopia, Daria Zinovatnaya", extension: ".jpg" },
      { name: "Living Coral. House in Stockholm, Note Design Studio", extension: ".jpg" },
      { name: "Living Coral. House in Sydney, Tribe Studio", extension: ".jpg" },
      { name: "Organic lines. Harlan+Holden Glasshouse Cafe in Philippines, GamFratesi studio", extension: ".jpg" },
      { name: "White. Bloom-n-Brew cafe in Moscow, Asketik", extension: ".jpg" },
      { name: "Wood and cream. Esora restaurant, Takenouchi Webb", extension: ".jpg" }
    ]
}
position: "start"
cover_image  : 7
---
Pēc vairāku gadu pelēkā, baltā un melnā patīkami novērot silto toņu un krāsu atgriešanos cilvēku dzīvēs – tās liek mums justies pozitīvākiem un enerģiskākiem. Saskaņā ar ekspertu viedokli košas krāsas ir emancipācijas, brīvdienu un brīvības zīme – vēlme izrauties no ikdienas rutīnas un nodoties dzīves baudīšanai. Lai arī interjeros manāmi košāku krāsu salikumi un telpas atdzīvināšana ar organiskām formām, drošības, miera un stabilitātes sajūta ir ļoti svarīga un tiek saglabāta ar minimālismu un neitrāliem, neuzkrītošiem toņiem.

<br>

## **Krāsa emancipācijai**<br><br>

No visiem interjera trendiem krāsa ir visvairāk gaidītā, jo tā nosaka, kādas mēbeles, gaismekļus un dekorus jāiegādājas, kā arī kāda būs vispārējā dizaina sajūta šogad. Pagājušais gads mums atnesa vibrējošas sarkanā, violetā, zilā un dzeltenā toņus, toties šogad krāsu paletē ir jūtama, varētu teikt, neliela nopietnības deva.

_Living coral._ Zināms arī kā Pantone 16-1546, _Living Coral_ (tulk.no angļu val. – dzīvais koralis) ir šī gada krāsu krāsa. Pantone tonim iedvesmojušies no mazas aļģes, kas aug uz koraļļiem. Pozitīva, silta, ar nelielu zelta toņa un naivuma pieskaņu tā atmodina pavasarīgas sajūtas un dod enerģiju, kā arī kontrastē ar dažbrīd auksto digitālo laikmetu. Drosmīgākie toni var izmantot lielākās plaknēs mazākas nozīmes telpās, kur nav jāuzturas ilgi, piemēram, vannas istabā vai koridoros. Tonis lieliski papildinās un atsvaidzinās dominējošu krēma, koka, zemes toņu paleti, izmantojot to mazākās proporcijās – atsevišķos elementos un dekorācijās. Kombinācijā ar piesātināti pelēkzilu ir iespējams izveidot piesardzīgi rotaļīgu sajūtu.

_Wood or cream._ Minimālisma domāšanas veids un dzīves veids ir iedvesmojis vairāk cilvēku atbrīvoties no liekā un dzīvot pārdomāti, līdz ar to vienkārši un neitrāli toņi ir viņu pirmā izvēle. Krēma, smilšu un baltie toņi dažādu tekstūru salikumos rada miera un stabilitātes sajūtu. Šie toņi ir pateicīgi dažādām kombinācijām ar citu krāsu toņiem, it īpaši, pasteļtoņiem. Lieliska bēšo toņu alternatīva ir koka un pelēki brūnā sēņu toņu palete, kas sniegs senu un naturālu sajūtu.

_Deep greens._ 2017.gads atnesa izteikti zaļu pavasara toni. Šogad zaļie toņi ir kļuvuši tumšāki un dziļāki, ar nelielu nojausmu par zilā toņa klātesamību, uzburot sajūtu par nakti mežā. Kopā ar naturāla koka grīdām tas rada elegantu un smalku telpas atmosfēru. Ja konkrētas telpas sienām šis tonis ir par tumšu, to var izmantot mēbelēs vai dekorācijās.

_Jewels._ Akvamarīna gaisīgi zilais, rubīna asins sarkanais, safīra dzelmes zilais, emeralda dziļi zaļais un citu izteiktu dārgakmeņu bagātās krāsas tiek izmantotas interjerā, lai telpai piešķirtu raksturu, drosmi un drāmu. Tās ir enerģiskas un akcentējošas krāsas, kas noteikti pievērsīs un saglabās uzmanību, kā arī nesīs sev līdzi mistisko un noslēpumaino saikni ar zemes dzīlēm.

_White._ Balts, balts un vēlreiz balts. Balto toņu palete ir klasika, kas būs daudzu cilvēku interjera izvēle, taču 2019.gads solās būt ‘’gandrīz balts’’. Dažādu balto toņu salikums dod mums iespēju spēlēties ar gaismēnu un dažādu materiālu tekstūrām. Proporcijā 9:1 baltā ar citu saturīgu un izteiksmīgu krāsu pilnīgi noteikti būs krāsu recepte, kas atspoguļos dizaina aktualitātes, vienlaicīgi saglabādama interjera individualitāti.

<br>

## **Materiāli kā dabas mākslas darbi**<br><br>

_Krāsainie akmeņi._ Nevis balts marmors, bet gan zaļš, dzeltens, sārts un pat sarkans. Dizaina pasaule skatās aiz klasiskā baltā marmora un izceļ gaismā dabas bagātību. Mēbeļu dizaineri akmeni izmanto dažādos interjera elementos, piemēram, grāmatu plauktiem, vannām, izlietnēm un galdiem, telpā tam pievēršot uzmanību kā dabas mākslas darbam. Atzinību iegūst izteiksmīga dzīslojuma akmeņi, kas atgādina koka zarus un rada ciešu saikni ar dabu.

_Ilgtspējīgi materiāli un roku darbs._ Elementi, kas rokām darināti no dabīgiem un ilgtspējīgiem materiāliem, kā, piemēram, džuta, māls, kļūst populārāki un vairāk novērtēti. Cilvēku uzmanība pakāpeniski novēršas no masu produkcijas mēbelēm un palielinās uz unikālām, rokām darinātām un radošām, kas ļaus dizaineriem izpausties un radīt atšķirīgus interjerus. Dabīgie materiāli un amatnieku darinājumi dos iespēju justies piezemētiem un rast kontaktu ar tautas kultūru un dabu.

_Tekstūru slāņi._ Mums kā fiziskām un sensorām būtnēm šajā digitālajā laikmetā ir primāra un pastiprināta vēlme ieskaut sevi materiālos un virsmās, kas ir bauda mūsu taktilai sistēmai. Pieskārienam ir nomierinošs efekts, jo tādā veidā izdalās mīlestības hormons. Tāpēc būtu tikai loģiski, ja pēc darba dienas kopā ar vēsiem un gludiem datoru un telefonu ekrāniem mēs atnāktu mājās, kas sniegtu mieru un siltumu. Līdz ar to arvien biežāk priekšroka tiek dota nevis printētiem, bet gan austiem vai izšūtiem audumiem, kas rada nepārvaramu vēlmi tiem pieskarties un tos sajust. Dabīgām un robustām koka virsmām mūsu ģeogrāfiskajā stāvoklī ir liela un neaizstājama vērtība, koks mūs nomierina, rada drošības un siltuma sajūtu, kā arī saglabā nesaraujamo saikni ar mūsu saknēm - dabu. Auksto glancēto un hromēto metālu vietā pasaules vadošie santehnikas ražotāji piedāvā vizuāli un pēc taustes siltākus materiālus - slīpētus vai matētus metālus neparastā krāsā.

<br>

## **Organiska drosme un funkcionāla stabilitāte**<br><br>

_Organiskas līnijas un 70-tie._ Minimālisms ir neaizstājams un tam ir liela nozīme dizaina pasaulē, taču cilvēku vēlme pēc piesātinātām krāsām un organiskām formām ir augusi. Šī vēlme ir atsaukusi atpakaļ 70.gadu stilu un liecina par to, ka cilvēki tiecas atbrīvot sevi no aizspriedumiem, ikdienas stresa un dzīvot brīvāk. Plūstošas, organiskas līnijas tiek asociētas ar kustību, labklājību un labestību.

Sociālpolitiskās situācijas dēļ pirms 40 gadiem palikt mājās kļuva par normu. Cilvēki meklēja un radīja brīvības un prieka atmosfēru savā personīgajā vidē. Piesātinātas krāsas, avokado toņa vannas istabas, drosmīgas, plūstošas līnijas un formas, pārsteidzošu rakstu virsmas bija galvenie raksturlielumi tā laika interjerā un dizainā. 2019.gadā mēs šo stilu reinterpretējam laikmetīgā valodā – mūsdienīgi izsmalcināti un pārdomāti. Enerģiskas, dziļas krāsas līdztekus mierīgiem pasteļtoņiem. Organiskas, noapaļotas mēbeles, taču izturētas, pārdomātas taisnas līnijas, saglabājot telpā kārtību un mieru. Pīti elementi no dabiskiem materiāliem, zemi dīvāni un _vintage_ atpūtas krēsli, kā arī mākslinieciski krāsaini paklāji – saiknei ar dabu un kultūru. 70.gadu stils aicina būt drosmīgiem, bet ne vieglprātīgiem.

_Drosmīgi raksti._ Audumi un tapetes ar ziedu rakstiem ir šī gada trends, kas skaidri norāda uz cilvēku vēlēšanos pēc vitālas, enerģiskas un pat romantiskas vides. Sienas tapetes ar lieliem ziediem būs drosmīga izvēle, kas telpu noteikti atdzīvinās ar sievišķīgumu un dabas krāšņumu. Mierīgākam konceptam var izmantot gleznas un dekorācijas ar ziedu motīvu.

Ģeometrisku rakstu virsmas gan izteiksmīgākos, gan mierīgākos toņos arī ir šī gada tendence, ko izmantos minimālisma piekritēji, kas gatavi savā vidē ienest nedaudz vibrācijas. Tās būtu rakstainas sienas flīzes vannas istabā un virtuvē, grafiska raksta tapetes dzīvojamā zonā vai kā akcenti mazākās proporcijās spilvenos, aizkaros, paklājos.

_Melnā grafika un 20-tie._ Atšķirībā no organiskā, asimetriskā jūgendstila Art Deco bija raksturīgas ģeometriskas, taisnas formas, lineāra simetrija, kas uzsvēra racionālo funkcionālismu. Zīmīgi, ka tieši šogad 100 gadu jubileju svin Bauhaus skola, kurā tika izstrādātas un realizētas funkcionālisma pamatidejas. Funkcionālisma nozīme arhitektūrā un dizainā aug ar katru gadu. Tas ir galvenais raksturlielums dizaina radīšanā. Lai arī paralēli rodas estētika, funkcijai tiek dota priekšroka. Melnas grafiskas līnijas dizainā ir kā racionālisma, funkcionālisma pasvītrojums. Ģeometriski laukumi, pārdomāta proporcija un simetrija telpā norāda uz kārtību, stabilitāti un nopietnību. Papildinot to visu ar krāsu laukumiem, zelta akcentiem, telpā tiek ienests glamūrs.

Mainīgā dizaina tendenču daba ne vienmēr atbilst it kā saprātīgai pieejai, pēc kuras mums būtu jāveido sava telpa un apkārtējā vide. Nenoliedzami pārmaiņas notiek un tās radām mēs paši, iespējams, pat daļēji neapzināti, un tas atspoguļojas mākslā un arī interjera tendencēs. Tendences varam atpazīt un raksturot, taču būtiskākais jautājums ir – kāda ir šo tendenču funkcija? Šī tendence strādā vai tikai labi izskatās? Tendences apliecina pārmaiņas, taču tās var arī pārmaiņas radīt.
